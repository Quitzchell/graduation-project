# Reflectie

Terugkijkend op het afgelopen semester en mijn afstudeerproject, kan ik concluderen dat ik veel heb geleerd, zowel op technisch als persoonlijk vlak.

Het onderzoek naar en het vergelijken van verschillende Content Management Systemen voor AllesOnline heeft niet alleen mijn kennis over het AllesOnline CMS vergroot, maar ook mijn inzicht in de werking van Filament en Statamic. 

Daarnaast ben ik tot het besef gekomen dat de uitspraak die Marco Meulenbroeks tijdens het tweede semester van deze opleiding steeds benadrukte, een doorslaggevende factor kan zijn in het werkveld. Deze uitspraak kon namelijk al aan het begin van dit semester de uitkomst van dit project samenvatten: "It depends". Want als we kijken naar welk systeem het beste geschikt is voor de diverse klanten van AllesOnline, is er geen eenduidig antwoord. Waarom zou je een Zwitsers zakmes gebruiken om een wijnfles te openen, als dat veel makkelijker gaat met een kurkentrekker? Wat veel waardevoller is in dit onderzoek, is dat ik heb kunnen definiëren welk systeem in welke gevallen de voorkeur geniet.

Naast mijn verdieping in deze systemen en het inzicht dat "it depends" belangrijker is dan ik aanvankelijk dacht, heb ik ook mijn kennis over de SOLID-principes verder ontwikkeld. Dit kwam vooral doordat ik hands-on moest werken om de CMS-functionaliteiten voor Filament te realiseren. Dit bood mij de perfecte gelegenheid om verschillende concepten in de praktijk te testen.

# Persoonlijke leerdoelen tijdens dit semester
Tijdens het afgelopen project heb ik waardevolle inzichten opgedaan met betrekking tot mijn persoonlijke leerdoelen. Veel van deze inzichten kwamen niet voort uit de examenopdracht, maar juist uit mijn andere werkzaamheden bij AllesOnline, waar ik sinds juni 2022 actief ben. In de afgelopen zes maanden werd mij duidelijk dat de problemen die ik beschreef niet noodzakelijk veroorzaakt werden door wat ik aanvankelijk als de oorzaak beschouwde. Wel waren de problemen en hun oorzaken met elkaar verbonden.

Mijn probleem met timemanagement bleek namelijk samen te hangen met mijn gebrek aan communicatie binnen het team. Bij projecten waarin we als team werkten, nam ik vaak te veel hooi op mijn vork door ook de problemen van anderen op te lossen. Hierdoor liep ik regelmatig uit in uren, wat resulteerde in respectievelijk 21 en 15 overuren in september en oktober. Het hoge aantal overuren in die maanden weerspiegelde zich in de staat van mijn examenopdracht tijdens de midterm-evaluatie. Door het gebrek aan tijd en energie had ik in de eerste twee maanden van mijn afstuderen onvoldoende voortgang geboekt.

De feedback die ik tijdens de midterm van Arjan Groeneweg en Frank Coenen kreeg, deed me inzien dat ik mijn werkwijze moest veranderen. In plaats van de verantwoordelijkheid voor tickets van andere developers op me te nemen, begon ik deze verantwoordelijkheid terug te leggen bij de betreffende personen. Dit was een belangrijke stap in de ontwikkeling van mijn communicatieve vaardigheden en veerkracht. Deze nieuwe aanpak leidde tot een duidelijke daling in mijn overuren, naar slechts 4 uur per maand in november en december. Dit verbeterde niet alleen mijn focus en energie, maar liet me ook inzien dat problemen niet altijd individueel opgelost hoeven te worden. Samenwerking en het delen van verantwoordelijkheid zijn cruciaal voor een succesvol project.


-- hier nog naar kijken -- 
Uiteraard heb ik van alle projecten tijdens het afgelopen halfjaar bij AllesOnline ook enorm veel geleerd. Zo heb ik gewerkt aan de migratie van on-premise hosting naar cloud hosting via DigitalOcean. en heb ik om toekomstige developers een gestandaardiseerde werkwijze te bieden bij het migreren van projecten naar DigitalOcean, heb ik documentatie geschreven voor dit proces.

Daarnaast heb ik voor het eerst met Next.js gewerkt en heb ik ervaring opgedaan met gechainde jobs in een queue. Ook heb ik een SOAP-interface omgebouwd naar een REST-interface en deze geoptimaliseerd. Dit bracht het aantal requests per gegevensimport terug van circa 800 naar ongeveer 50.

Al met al was dit semester een zeer leerzame ervaring, waarin ik niet alleen mijn technische vaardigheden heb verbeterd, maar ook belangrijke inzichten heb opgedaan over het managen van werkdruk en het nemen van verantwoordelijkheid. Ik ben nu beter in staat om efficiënt samen te werken en mijn werk op een meer gebalanceerde manier te organiseren.