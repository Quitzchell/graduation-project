# Gesprek met de Vormgevers

## Inleiding
Om een beter inzicht te krijgen in de gebruikerservaring met het CMS, heb ik enkele vormgevers van AllesOnline gevraagd om hun oordeel te geven. Deze vormgevers zijn voornamelijk bezig met fysieke productie en het ontwerpen van UI/UX, maar vullen ook regelmatig het CMS voor de websites van onze klanten in. Ze hebben hun mening gedeeld over zowel het CMS met Filament als de verschillende CMS'en met Statamic.

Op het moment van dit gesprek zijn de volgende CMS-oplossingen gerealiseerd:
* Filament
* Statamic flat-file
* Statamic eloquent-driver
* Statamic runway

## Algemene Ervaring met AllesOnline CMS
Over het algemeen is het vullen van een CMS unaniem niet de favoriete bezigheid van de vormgevers. Dit komt vooral doordat het niet altijd duidelijk is welke velden binnen het CMS welk resultaat opleveren in de frontend. Dit probleem wordt volgens de vormgevers soms veroorzaakt door onduidelijke benamingen voor bepaalde velden binnen het CMS. Ze geven aan dat een live-preview voor het CMS een waardevolle toevoeging zou zijn, maar niet per se noodzakelijk. Op dit moment slaan ze wijzigingen op en controleren ze deze direct in een ander tabblad.

## Feedback algemeen
Wat betreft de CMS'en die momenteel zijn gerealiseerd, geven de vormgevers aan dat ze de verschillende oplossingen er goed uit vinden zien. In eerste instantie lijkt het voor hen, behalve voor de menu-manager in de Filament- en Statamic flat-file/eloquent-driver-oplossingen, niet veel veranderd te zijn. Ze verwachten dat ze even zullen moeten wennen aan de nieuwe vormgeving en, in de oplossingen waarin deze is geïmplementeerd, de menu-manager.

## Statamic
De vormgevers zijn enthousiast over de standaard **focal point** functionaliteit die Statamic in zijn CMS aanbiedt. Met deze functie kun je een focuspunt instellen voor een afbeelding, zodat deze altijd goed wordt weergegeven in een flexibele gebruikersinterface. In Statamic krijg je een weergave waarin je een voorbeeld ziet van de afbeelding in negen verschillende viewports.

## Filament
Ook bij Filament zijn de vormgevers positief over de functionaliteit rondom het bewerken van afbeeldingen. Hoewel Filament geen **focal-point** functionaliteit biedt, beschikt het wel over een image-editor met ingebouwde **crop** functionaliteit. Hoewel dit gebruikers niet in staat stelt om een focuspunt in te stellen — wat binnen een CMS waar gebruikers zelf afbeeldingen kunnen toevoegen erg nuttig zou zijn — vinden de vormgevers het een prettige toevoeging. Ik heb hen wel verteld dat er een plugin beschikbaar is waarmee je focal points kunt implementeren, maar dat ik deze op dit moment nog niet heb geïmplementeerd. 